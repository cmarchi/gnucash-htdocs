<html><head><meta http-equiv="Content-Type" content="text/html; charset=UTF-8"><title>4.5. Riconciliazione</title><meta name="generator" content="DocBook XSL Stylesheets V1.45"><link rel="home" href="index.html" title="GnuCash Guida ai concetti e manuale"><link rel="up" href="chapter_txns.html" title="Capitolo 4. Transazioni"><link rel="previous" href="txns-shortcuts1.html" title="4.4. Utilizzare le scorciatoie per l'immissione dei dati"><link rel="next" href="txns-sxn1.html" title="4.6. Transazioni pianificate"></head><body bgcolor="white" text="black" link="#0000FF" vlink="#840084" alink="#0000FF"><div xmlns="http://www.w3.org/TR/xhtml1/transitional" class="navheader"><table width="100%" summary="Navigation header"><tr><th colspan="3" align="center">4.5. Riconciliazione</th></tr><tr><td width="20%" align="left"><a accesskey="p" href="txns-shortcuts1.html">&lt;&lt;&lt; Indietro</a> </td><th width="60%" align="center">Capitolo 4. Transazioni</th><td width="20%" align="right"> <a accesskey="n" href="txns-sxn1.html">Avanti &gt;&gt;&gt;</a></td></tr></table><hr></hr></div><div class="sect1"><div class="titlepage"><div><h2 class="title" style="clear: both"><a name="txns-reconcile1"></a>4.5. Riconciliazione</h2></div></div><p>Le transazioni sono tipicamente confrontate con gli estratti
    conto forniti dalla banca; il processo è noto con il nome di 
    "riconciliazione". GnuCash tiene traccia dello stato di riconciliazione
    di ogni transazione.</p><p>Lo stato di riconciliazione di una transazione è mostrato nel campo di
    riconciliazione (R): «s» indica che la transazione è stata riconciliata, «n»
    indica che non la è stata e «l» indica che è stata liquidata ma non riconciliata.
    E' possibile cambiare lo stato di riconciliazione tra «n» e «l» cliccando sul 
    campo «R»; si può invece impostare al valore «s» utilizzando la finestra di
    riconciliazione.</p><p>In basso, nella finestra del conto, ci sono due totali correnti:
    "Saldo" e "liquidato". "Liquidato" corrisponde all'importo di denaro che
    la banca pensa si possegga nel proprio conto, mentre "Saldo" include le
    transazioni non ancora riscosse.</p><div class="sect2"><div class="titlepage"><div><h3 class="title"><a name="txns-reconcile-window2"></a>4.5.1. Finestra di riconciliazione</h3></div></div><p>La finestra di riconciliazione è utilizzata per riconciliare un conto
      di GnuCash con l'estratto conto che la banca o un'altra istituzione ha inviato.
      La riconciliazione è utile non solo per controllare le proprie registrazioni
      nei confronti di quelle della banca, ma anche per avere un controllo sulle
      transazioni in sospeso come, per esempio, gli assegni non incassati.</p><p>Nella parte inferiore della finestra dei conti, sono visualizzati 
      saldi provvisori: "liquidato e riconciliato" e il saldo "totale".
      Il saldo "liquidato e riconciliato"  dovrebbe corrispondere a quanto denaro 
      la banca crede che si abbia sul proprio conto, mentre il saldo "totale"
      comprende le transazioni non ancora finalizzate.</p><p>Per esempio, quando si emette un assegno per qualsiasi motivo, si dovrebbe
	inserire la transazione in GnuCash. Il campo per la riconciliazione "R" della
	transazione conterrà inizialmente "n" (non riconciliata). La nuova immissione
	contribuirà alla variazione del saldo "totale" ma non a quella del saldo "
	liquidato e riconciliato". In seguito, se l'assegno viene incassato, è possibile
	cliccare nel campo "R" della transazione per cambiare la "n" in "l" (liquidata).
	Facendo questo, il saldo "liquidato e riconciliato" varierà per considerare questo
	importo. Quando arriverà l'estratto conto dalla banca, sarà possibile confrontarlo
	con ciò che è stato registrato in GnuCash, dalla finestra di riconciliazione.
	Da qui sarà possibile cambiare il valore del campo "R" in "s" (sì, riconciliata).
	Non è possibile riconciliare dalla finestra del registro ma solamente da quella di 
	riconciliazione. Una volta che una transazione è stata riconciliata, non può più
	essere facilmente cambiata.</p><p>Per aprire la finestra di riconciliazione, selezionare un conto dalla struttura 
	dei conti e dirigersi in <b>Operazioni</b> -&gt;
      <b>Riconcilia</b>. Apparirà una finestra in cui sarà possibile immettere 
	le informazioni di riconciliazione.</p><div class="screenshot"><div class="mediaobject"><img src="figures/txns_reconcile_window1.png" alt="Finestra di riconciliazione"><div class="caption"><p>La finestra iniziale di riconciliazione.</p></div></div></div><div class="itemizedlist"><ul><li><p><b>Informazioni di riconciliazione: data dell'estratto conto</b> - rappresenta
	la data di emissione dell'estratto conto con cui verrà riconciliato il conto.</p></li><li><p><b>Informazioni di riconciliazione: saldo iniziale</b> - questa voce non
	  è modificabile e visualizza il saldo della precedente riconciliazione. Dovrebbe corrispondere
	  al saldo iniziale presente sull'estratto conto.</p></li><li><p><b>Informazioni di riconciliazione: saldo finale</b> - è il saldo
	  di chiusura così come appare nell'estratto conto.</p></li><li><p><b>Informazioni di riconciliazione: includi sottoconti</b> -
          selezionare questa opzione se si desidera includere i sottoconti del conto selezionato
	  nella riconciliazione.</p></li><li><p><b>Immissione pagamento interessi</b> - premere qui per inserire
	  una transazione per gli interessi nel conto che sta per essere riconciliato.</p></li></ul></div><p>Premere il pulsante Ok e verrà visualizzata la lista
	delle transazioni nella finestra di riconciliazione:</p><div class="screenshot"><div class="mediaobject"><img src="figures/txns_reconcile_window2.png" alt="Finestra di riconciliazione"><div class="caption"><p>La lista delle transazioni nella finestra di
	  riconciliazione.</p></div></div></div><p>Le due liste chiamate <b>Fondi in ingresso</b> e
      <b>Fondi in uscita</b> elencano tutte le transazioni non riconciliate.
      La colonna "R" mostra se le transazioni sono state liquidate o riconciliate.</p><p>Si esamini ora ogni voce dell'estratto conto e si ricerchi l'elemento
	corrispondente nella finestra di riconciliazione.</p><p>Se non si è in grado di trovarne una, o ci si è dimenticati di immettere
	una transazione oppure non si era al corrente della transazione. E' possibile
	utilizzare il pulsante «Nuovo» sulla barra degli strumenti, o la voce «Nuovo»
	nel menu «Transazione», per aprire la finestra del registro e inserire la
	transazione mancante. La nuova transazione apparirà nella finestra di 
	riconciliazione alla pressione del tasto «Invio» dopo aver immesso la transazione.</p><p>Quando si trova la voce corrispondente nella finestra di riconciliazione,
	se ne confronti l'importo con quello che compare sull'estratto conto.
	Nel caso fossero diversi, potrebbe essere stato commesso un errore
	nell'immissione della transazione in GnuCash. E' possibile utilizzare
	il pulsante Modifica nella barra degli strumenti o la
	voce <b>Modifica</b> nel menu «transazione», per aprire la
	finestra del registro e correggere la transazione.</p><p>Se gli importi corrispondono, selezionare l'elemento nella finestra di riconciliazione.
      La colonna "R" cambierà in "s" (riconciliata) da "n" o "c". E' anche 
      possibile usare i tasti delle frecce su/giù per selezionare l'elemento
      e premere la barra spaziatrice. Questo cambierà anche la colonna "R" mostrando
      la transazione come riconciliata.</p><p>Ripetere quindi queste operazioni per ogni voce presente nell'estratto
	conto della banca, verificando che l'importo corrisponda con quello in GnuCash
	e marcando le transazioni in GnuCash quando sono riconciliate.</p><p>In basso nella finestra di riconciliazione viene riportata la "Differenza",
	che dovrebbe visualizzare €0,00 quando la riconciliazione è terminata.
	Se riporta qualche altro valore, o si è dimenticata una o più transazioni
	oppure alcuni importi potrebbero essere errati in GnuCash (o, più
	difficilmente, la banca ha fatto un errore).</p><p>Quando sono stati esaminati tutti gli elementi nell'estratto conto, e quando
	la differenza è pari a €0,00, premere il pulsante «Termina» sulla barra degli
	strumenti o selezionare «Termina» dal menu «Riconcilia»; la finestra di riconciliazione
	verrà chiusa. Nella finestra del registro il campo "R" delle transazioni riconciliate
	visualizzerà una "s".</p><p>In questo caso, non sono state ancora ricevute tutte le informazioni, così
	è stato premuto il pulsante Posticipa, in modo da poter
	proseguire in un secondo momento. Si osservi che la colonna "R" indica che sono state 
	liquidate ("l") due transazioni. Non sono state ancora riconciliate, ma si è verificata
	la loro presenza sull'estratto conto e quindi sono state marcate come liquidate. Osservando
	la barra di stato in fondo al registro del conto, si noterà un sommario di ciò che è stato
	riconciliato e di ciò che è stato liquidato
      (<b>Liquidato:€ 954.79 Riconciliato:€ 0.00</b>)</p><div class="screenshot"><div class="mediaobject"><img src="figures/txns_reconcile_window3.png" alt="Conto corrente"><div class="caption"><p>Il Conto corrente dopo aver posticipato la 
	  riconciliazione.</p></div></div></div></div></div><div xmlns="http://www.w3.org/TR/xhtml1/transitional" class="navfooter"><hr></hr><table width="100%" summary="Navigation footer"><tr><td width="40%" align="left"><a accesskey="p" href="txns-shortcuts1.html">&lt;&lt;&lt; Indietro</a> </td><td width="20%" align="center"><a accesskey="h" href="index.html">Partenza</a></td><td width="40%" align="right"> <a accesskey="n" href="txns-sxn1.html">Avanti &gt;&gt;&gt;</a></td></tr><tr><td width="40%" align="left">4.4. Utilizzare le scorciatoie per l'immissione dei dati </td><td width="20%" align="center"><a accesskey="u" href="chapter_txns.html">Risali</a></td><td width="40%" align="right"> 4.6. Transazioni pianificate</td></tr></table></div></body></html>
