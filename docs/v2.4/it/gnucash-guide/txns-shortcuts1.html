<html><head><meta http-equiv="Content-Type" content="text/html; charset=UTF-8"><title>4.4. Utilizzare le scorciatoie per l’immissione dei dati</title><meta name="generator" content="DocBook XSL Stylesheets V1.75.2"><link rel="home" href="index.html" title="Guida ai concetti e manuale di GnuCash"><link rel="up" href="chapter_txns.html" title="Capitolo 4. Transazioni"><link rel="prev" href="txns-regstyle1.html" title="4.3. Scegliere uno stile per il registro"><link rel="next" href="txns-reconcile1.html" title="4.5. Riconciliazione"></head><body bgcolor="white" text="black" link="#0000FF" vlink="#840084" alink="#0000FF"><div xmlns="http://www.w3.org/TR/xhtml1/transitional" class="navheader"><table width="100%" summary="Navigation header"><tr><th colspan="3" align="center">4.4. Utilizzare le scorciatoie per l’immissione dei dati</th></tr><tr><td width="20%" align="left"><a accesskey="p" href="txns-regstyle1.html">&lt;&lt;&lt; Indietro</a> </td><th width="60%" align="center">Capitolo 4. Transazioni</th><td width="20%" align="right"> <a accesskey="n" href="txns-reconcile1.html">Avanti &gt;&gt;&gt;</a></td></tr></table><hr></hr></div><div class="sect1" title="4.4. Utilizzare le scorciatoie per l’immissione dei dati"><div class="titlepage"><div><div><h2 class="title" style="clear: both"><a name="txns-shortcuts1"></a>4.4. Utilizzare le scorciatoie per l’immissione dei dati</h2></div></div></div><p><strong class="application"><code>GnuCash</code></strong> fornisce diverse scorciatoie che permettono di risparmiare tempo nella fase di immissione dei dati. Quando si digitano pochi caratteri iniziali di una descrizione che è stata usata in precedenza, la funzione di Quickfill completa automaticamente il resto della transazione così come è stata immessa l’ultima volta. Quando si digitano i primi caratteri del nome di un conto nel campo <span class="guilabel"><strong>Trasferimento</strong></span> sulla riga della transazione o nel campo <span class="guilabel"><strong>Conto</strong></span> sulla riga della suddivisione, Quickfill completerà automaticamente il nome dalla lista dei conti. <strong class="application"><code>GnuCash</code></strong> assiste anche nella scelta dei sottoconti in questi campi: basta digitare il primo carattere del conto padre seguito dai due punti e dal primo carattere del nome del sottoconto. Per esempio, per selezionare <span class="guilabel"><strong>Attività:Conto corrente</strong></span>, è sufficiente digitare <strong class="userinput"><code>A:C</code></strong> e lasciare a </p><p>Anche le scorciatoie da tastiera per il registro permettono di risparmiare tempo e <strong class="application"><code>GnuCash</code></strong> ne fornisce diverse. Nel campo della data si può premere:</p><div class="itemizedlist"><ul class="itemizedlist" type="disc"><li class="listitem"><p><span class="keycap"><strong>+</strong></span> o <span class="keycap"><strong>=</strong></span> per aumentare la data e <span class="keycap"><strong>-</strong></span> o <span class="keycap"><strong>_</strong></span> per diminuire la data</p></li><li class="listitem"><p><span class="keycap"><strong>]</strong></span> o <span class="keycap"><strong>}</strong></span> per aumentare il mese e <span class="keycap"><strong>[</strong></span> o <span class="keycap"><strong>{</strong></span> per diminuire il mese</p></li><li class="listitem"><p><span class="keycap"><strong>M</strong></span> o <span class="keycap"><strong>m</strong></span> per inserire la prima data del mese</p></li><li class="listitem"><p><span class="keycap"><strong>H</strong></span> o <span class="keycap"><strong>h</strong></span> per inserire l’ultima data del mese</p></li><li class="listitem"><p><span class="keycap"><strong>Y</strong></span> o <span class="keycap"><strong>y</strong></span> per inserire la prima data dell’anno</p></li><li class="listitem"><p><span class="keycap"><strong>R</strong></span> o <span class="keycap"><strong>r</strong></span> per inserire l’ultima data dell’anno</p></li><li class="listitem"><p><span class="keycap"><strong>T</strong></span> o <span class="keycap"><strong>t</strong></span> per inserire la data odierna</p></li></ul></div><p>Nel campo <span class="guilabel"><strong>Nr.</strong></span> nella linea di una transazione, è possibile premere <span class="keycap"><strong>+</strong></span> per incrementare il numero della transazione, mentre premendo <span class="keycap"><strong>-</strong></span> verrà diminuito il numero. Questo funzionerà anche nel campo <span class="guilabel"><strong>Operazione</strong></span> nella linea della suddivisione, se si sceglie di immettere i numeri della suddivisione qui. Il campo <span class="guilabel"><strong>Operazione</strong></span> supporta anche <span class="emphasis"><strong>Quickfill</strong></span>: se si digitano i primi caratteri di una operazione comune (come <span class="emphasis"><strong>Deposito</strong></span>), <strong class="application"><code>GnuCash</code></strong> completerà il resto.</p><p>Il campo <span class="guilabel"><strong>Trasferimento</strong></span> supporta il <span class="emphasis"><strong>Quickfill</strong></span> dei nomi dei conti. Iniziando a digitare il nome di un conto, <strong class="application"><code>GnuCash</code></strong> completerà la parte restante del nome con quello di un conto esistente. Digitando il carattere separatore in qualsiasi momento, verrà completato il livello corrente del nome del conto, lasciando il cursore posizionato all’inizio del successivo livello di nomi di conti. Digitando, per esempio, <span class="keycap"><strong>A:C</strong></span> con il gruppo standard di conti, verrà selezionato il conto <span class="emphasis"><strong>Attività:Conto corrente</strong></span>. Si possono anche selezionare i tasti <span class="keycap"><strong>Menu</strong></span> o Ctrl+Giù in questo campo per visualizzare la lista a comparsa dei nomi dei conti.</p><p>In ognuno dei campi per l’importo, si può usare una calcolatrice incorporata. Digitare semplicemente il primo valore, seguito da un <span class="keycap"><strong>+</strong></span>, <span class="keycap"><strong>-</strong></span>, <span class="keycap"><strong>*</strong></span> o <span class="keycap"><strong>/</strong></span>, poi inserire il secondo valore. <strong class="application"><code>GnuCash</code></strong> eseguirà i calcoli e restituirà il valore risultante nel campo dell’importo alla pressione del tasto <span class="keycap"><strong>Tab</strong></span>.</p><p>Per tutte le voci del menu sono definite delle chiavi di accesso che sono indicate da caratteri sottolineati nei nome del menu. Premere <span class="keycap"><strong>Alt</strong></span> + [carattere sottolineato] per aprire il menu desiderato e selezionare poi una voce digitando il carattere sottolineato corrispondente. Per esempio, premere Alt+T per far comparire il menu <span class="guimenu"><strong>Operazioni</strong></span>, poi premere <span class="keycap"><strong>S</strong></span> per suddividere la transazione. Alcune delle voci del menu hanno anch’esse delle scorciatoie che immediatamente invocano il comando (normalmente utilizzando il tasto <span class="keycap"><strong>Ctrl</strong></span>). Queste scorciatoie sono riportate a fianco della voce.</p><p>Per muoversi nel registro, utilizzare questi tasti per risparmiare tempo:</p><div class="itemizedlist"><ul class="itemizedlist" type="disc"><li class="listitem"><p><span class="keycap"><strong>Tab</strong></span> per spostarsi al prossimo campo, Maiusc+Tab per spostarsi nel campo precedente</p></li><li class="listitem"><p><span class="keycap"><strong>Home</strong></span> per spostarsi all’inizio del campo, <span class="keycap"><strong>Fine</strong></span> per spostarsi alla fine del campo</p></li><li class="listitem"><p><span class="keycap"><strong>Invio</strong></span> o <span class="keycap"><strong>↓</strong></span> per spostarsi alla transazione successiva, <span class="keycap"><strong>↑</strong></span> per spostarsi alla transazione precedente</p></li><li class="listitem"><p><span class="keycap"><strong>Pag Sù</strong></span> per muoversi verso l’alto di una schermata, <span class="keycap"><strong>Pg giù</strong></span> per muoversi verso il basso di una schermata</p></li><li class="listitem"><p>Maiusc+Pag Sù per raggiungere la prima transazione, Maiusc+Pag Giù per raggiungere l’ultima transazione</p></li></ul></div><p>Nella finestra <span class="guilabel"><strong>Riconcilia</strong></span> possono essere usate le seguenti scorciatoie da tastiera:</p><div class="itemizedlist"><ul class="itemizedlist" type="disc"><li class="listitem"><p><span class="keycap"><strong>Tab</strong></span> sposta al riquadro successivo e Maiusc+Tab sposta al riquadro precedente</p></li><li class="listitem"><p>La barra spaziatrice alterna lo stato tra riconciliata e non riconciliata</p></li><li class="listitem"><p><span class="keycap"><strong>↑</strong></span> e <span class="keycap"><strong>↓</strong></span> permettono di spostarsi tra gli elementi nel riquadro selezionato</p></li></ul></div></div><div xmlns="http://www.w3.org/TR/xhtml1/transitional" class="navfooter"><hr></hr><table width="100%" summary="Navigation footer"><tr><td width="40%" align="left"><a accesskey="p" href="txns-regstyle1.html">&lt;&lt;&lt; Indietro</a> </td><td width="20%" align="center"><a accesskey="h" href="index.html">Partenza</a></td><td width="40%" align="right"> <a accesskey="n" href="txns-reconcile1.html">Avanti &gt;&gt;&gt;</a></td></tr><tr><td width="40%" align="left">4.3. Scegliere uno stile per il registro </td><td width="20%" align="center"><a accesskey="u" href="chapter_txns.html">Risali</a></td><td width="40%" align="right"> 4.5. Riconciliazione</td></tr></table></div></body></html>
