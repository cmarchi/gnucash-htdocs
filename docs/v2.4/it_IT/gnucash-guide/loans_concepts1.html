<html><head><meta http-equiv="Content-Type" content="text/html; charset=UTF-8"><title>7.1. Concetti base</title><meta name="generator" content="DocBook XSL Stylesheets V1.75.2"><link rel="home" href="index.html" title="Guida ai concetti e manuale di GnuCash"><link rel="up" href="chapter_loans.html" title="Capitolo 7. Prestiti"><link rel="prev" href="chapter_loans.html" title="Capitolo 7. Prestiti"><link rel="next" href="loans_accounts1.html" title="7.2. Impostare i conti"></head><body bgcolor="white" text="black" link="#0000FF" vlink="#840084" alink="#0000FF"><div xmlns="http://www.w3.org/TR/xhtml1/transitional" class="navheader"><table width="100%" summary="Navigation header"><tr><th colspan="3" align="center">7.1. Concetti base</th></tr><tr><td width="20%" align="left"><a accesskey="p" href="chapter_loans.html">&lt;&lt;&lt; Indietro</a> </td><th width="60%" align="center">Capitolo 7. Prestiti</th><td width="20%" align="right"> <a accesskey="n" href="loans_accounts1.html">Avanti &gt;&gt;&gt;</a></td></tr></table><hr></hr></div><div class="sect1" title="7.1. Concetti base"><div class="titlepage"><div><div><h2 class="title" style="clear: both"><a name="loans_concepts1"></a>7.1. Concetti base</h2></div></div></div><p>Un prestito è definito come una transazione finanziaria in cui una parte paga per l’utilizzo del denaro fornito da un’altra parte. Esistono molti esempi comuni di prestiti: le carte di credito, le rate dell’auto, i mutui per la casa o un prestito per l’impresa.</p><div class="sect2" title="7.1.1. Terminologia"><div class="titlepage"><div><div><h3 class="title"><a name="loans_conceptsterms2"></a>7.1.1. Terminologia</h3></div></div></div><p>Prima di discutere specificatamente come vengono trattati i prestiti in<strong class="application"><code>GnuCash</code></strong>, è utile presentare un glossario sulla terminologia. I termini riportati più sotto, costituiscono alcuni dei concetti base riguardanti i prestiti. Si raccomanda di prendere familiarità con questi termini o, almeno, fare riferimento a questa lista se si incontrassero dei termini non conosciuti nelle sezioni successive.</p><div class="itemizedlist"><ul class="itemizedlist" type="disc"><li class="listitem"><p><span class="emphasis"><strong>Piano di ammortamento</strong></span> - il progetto di ripagamento per assicurare che il prestito verrà interamente restituito, tipicamente utilizzando delle rate mensili costanti. Questi pagamenti sono normalmente suddivisi in una parte per ripagare il principale e in una parte relativa agli interessi; l’importo del principale aumenta con l’avanzare delle rate mentre gli interessi diminuiscono.</p></li><li class="listitem"><p><span class="emphasis"><strong>Debitore</strong></span> - l’individuo o la società che riceve in prestito il denaro.</p></li><li class="listitem"><p><span class="emphasis"><strong>Insolvenza</strong></span> - quando il debitore non è in grado di pagare il prestito nei termini stabiliti con il creditore.</p></li><li class="listitem"><p><span class="emphasis"><strong>Rinvio</strong></span> - un ritardo temporaneo nel rimborso di un prestito.</p></li><li class="listitem"><p><span class="emphasis"><strong>Mora</strong></span> - è il termine che si riferisce ai pagamenti ritardati.</p></li><li class="listitem"><p><span class="emphasis"><strong>Montante</strong></span> - importo del prestito pagato al debitore. Alcuni prestiti prevedono pagamenti multipli, nel senso che il debitore non riceve l’importo totale del prestito in una volta sola.</p></li><li class="listitem"><p><span class="emphasis"><strong>Interesse</strong></span> - il prezzo praticato dal creditore al debitore per l’uso del denaro prestato. Generalmente si esprime in percentuale annua sul capitale prestato, denominato <span class="emphasis"><strong>tasso annuo nominale</strong></span> o TAN.</p></li><li class="listitem"><p><span class="emphasis"><strong>Creditore</strong></span> - la società o la persona che presta il denaro al debitore.</p></li><li class="listitem"><p><span class="emphasis"><strong>Tassa per il prestito</strong></span> - un tassa per le operazioni prelevata dal capitale nel momento in cui il debitore riceve il prestito.</p></li><li class="listitem"><p><span class="emphasis"><strong>Somma capitale o principale</strong></span> - l’importo originale del prestito, o l’importo del prestito originale ancora da pagare. Quando si paga una rata del prestito, una parte del denaro è per pagare gli interessi e una parte è per pagare il capitale.</p></li><li class="listitem"><p><span class="emphasis"><strong>Pagherò</strong></span> - il contratto legale tra debitore e creditore relativo al prestito.</p></li></ul></div></div></div><div xmlns="http://www.w3.org/TR/xhtml1/transitional" class="navfooter"><hr></hr><table width="100%" summary="Navigation footer"><tr><td width="40%" align="left"><a accesskey="p" href="chapter_loans.html">&lt;&lt;&lt; Indietro</a> </td><td width="20%" align="center"><a accesskey="h" href="index.html">Partenza</a></td><td width="40%" align="right"> <a accesskey="n" href="loans_accounts1.html">Avanti &gt;&gt;&gt;</a></td></tr><tr><td width="40%" align="left">Capitolo 7. Prestiti </td><td width="20%" align="center"><a accesskey="u" href="chapter_loans.html">Risali</a></td><td width="40%" align="right"> 7.2. Impostare i conti</td></tr></table></div></body></html>
